<h2>INGREDIENTS</h2>
<h4>Ciasto</h4>
<ul>
  <li>450 g mąki pszennej lub orkiszowej (3 szklanki), w tym 1/3 może stanowić mąka krupczatka</li>
  <li>1,5 łyżeczki proszku do pieczenia</li>
  <li>3/4 szklanki cukru (około 150 g)</li>
  <li>1 opakowanie cukru wanilinowego</li>
  <li>250 g masła</li>
  <li>2 jajka</li>
</ul>
<h4>Budyń</h4>
<ul>
  <li>2 budynie waniliowe</li>
  <li>ziarenka z 1 laski wanilii (opcjonalnie)</li>
  <li>1 litr mleka</li>
  <li>5 łyżek cukru</li>
</ul>
<h4>do posypania</h4>
<ul>
  <li>cukier puder</li>
</ul>
<h4>Jabłka</h4>
<ul>
  <li>1 litrowy słoik uprażonych jabłek z cukrem i cynamonem *</li>
</ul>

<p>
  * z domowych zapasów lub przygotowane ze świeżych jabłek: około 1,5 kg jabłek (na szarlotkę: antonówek lub szarej renety) obrać, pokroić na ćwiartki, wyciąć gniazda nasienne, pokroić na mniejsze kawałki. Wrzucić na dużą patelnię lub do dużego garnka, dodać 2 łyżeczki cynamonu, 1 opakowanie cukru wanilinowego, około 100 g cukru (lub do smaku) i smażyć mieszając przez około 10 minut na większym ogniu aż jabłka zaczną mięknąć ale ciągle pozostaną w całości.
</p>

<h2>DIRECTIONS</h2>
<p>
  Ciasto: Mąkę przesiać na stolnicę, dodać proszek do pieczenia, cukier, cukier wanilinowy, pokrojone w kosteczkę zimne masło i wszystko posiekać dokładnie nożem na drobne kawałeczki (można umieścić w misie miksera i rozdrabiać mieszadłem). Dodać jajka i połączyć składniki w jedną kulę (po dodaniu jajek składniki w mikserze same zaczną się łączyć w jedną całość). Ciasto podzielić na 2 części. Zawinąć w folię i włożyć do lodówki.
</p>
<p>
  Przygotować jabłka. Ugotować budynie zgodnie z instrukcją na opakowaniu, dodając ziarenka wyłuskane z laski wanilii oraz cukier. Odstawić z ognia, przykryć folią spożywczą aby nie zrobił się kożuch, nie trzeba studzić.
</p>
<p>
  Blaszkę o wymiarach około 24 x 40 cm wysmarować kawałkiem masła. Piekarnik nagrzać do 180 stopni C (góra i dół bez termoobiegu).
</p>
<p>
  Pierwszą część ciasta rozwałkować na papierze do pieczenia podsypując papier i wałek mąką. Przenieść do formy tak aby papier znalazł się na spodzie, dokleić brakujące miejsca ciastem. Spód dokładnie podziurkować widelcem. Wyłożyć jabłka, wyrównać powierzchnię, wyłożyć gorący budyń. Drugą część ciasta rozwałkować tak samo jak poprzednio, podsypując papier mąką. Wyłożyć na budyń, odkleić z góry papier, ciasto podziurkować dokładnie widelcem.
</p>
<p>
  Wstawić do nagrzanego piekarnika i piec przez około 50 minut na złoty kolor.
</p>
<p>
  Odczekać z posypaniem cukrem pudrem i pokrojeniem aż szarlotka trochę się przestudzi.
</p>
